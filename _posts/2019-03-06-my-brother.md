---
layout: post
title: "My Brother Radovan - Excellent Hobby [SK]"
date: 2019-02-06
author: Eva Kosmelova
year: 2019
type: personal
tags: personal life
---

Znamenité záľuby

Volá sa Radovan, Rado, Radko... volajú ho všelijako. Radosť sa menom doslova vryla do jeho osobnosti. Vraj rastie rozdávaním. Presne taký je. Je skvelý brat, syn, kamarát, žiak... po novom už aj strýko. Ten, ktorý rozdáva radosť.

Má veľa záľub. 
Miluje futbal – aktívne aj pasívne. Jeho obľúbený tím je FC Barcelona a samozrejme sníva a plánuje si výlet spojený s povzbudzovaním Messiho priamo v akcii. 
Číta knihy. Ani nepamätám, kde siahajú začiatky jeho lásky k čítaniu. Od raného veku, kedy začal čítať kratšie brožúrky, príbehy či zamyslenia, sa už medzičasom prelúskal Harry Potterom, životopismi svätých, ďalej lúskal cez rôzne romány, povesti, rozprávky, až po trojnásobné zdolanie Pána prsteňov... literatúry faktu, historických kúskov a mnohých ďalších. 
Ručné práce. Všade naokolo by ste po ňom našli nejakú stopu. Keramika z krúžku, tkané koberce, šité chňapky na horúce pokrývky... je to majster! 
Spoločenské akcie. Vie spievať toľko ľudových piesní, že si naňho už málokto trúfa. Najradšej chytá pri hudbe do rúk nejaký ozembuch a pridá sa k muzikantom. A síce občas mimo rytmu, no určite nie mimo dobrej nálady, ktorá pri hraní a speve vzniká.

Plnosť života. Na to poukazujú záujmy, ktorým sa venuje. Radovan vždy rád pomôže. Ako azda každý, občas je premožený ľuďom prirodzenou lenivosťou. Avšak čas, kedy tvorí, respektíve pomáha, je na nezaplatenie. Tu sa dostávam k jeho veľmi peknej vlastnosti. Radovan rád dáva veciam vyššiu hodnotu. V každom človeku vidí priateľa. Zaujíma sa o druhých so záujmom vytvárať vzťah. Zanecháva tak dojem a záleží mu na šťastí iných. Je skvelým človekom do partie. Nerád necháva veci nevysvetlené. Veľa sa pýta a hľadá odpovede. Azda najkrajšie, čo mu život prináša, je rozmer viery v jeho živote. Niečo, čo ho neustále posúva vpred. Niečo čo ho núti zamyslieť sa nad sebou a nad dopadom svojich skutkov na život. Túži po dobre. Po tom, aby bol dobrý on a aby boli dobrí druhí.

Poštové známky. Kúsky papiera, ktorým nedávame takmer žiaden význam. Čo ak ale nejaký skrytý majú? Radovan ho objavil. Povie o tom sám ako o osobitej, výnimočnej záľube.

Opýtali sme sa ho:

Ako si sa dostal k strihaniu známok?

Šiel som do kostola cez letné prázdniny. Bolo práve po svätej omši keď sme s mamou šli k autu a stretli sme tetu Ašku J. a pridala sa k nám. Bolo to v čase keď pracovala v Sociálnej poisťovni a zbierala známky pre misie. Bola pred dôchodkom a chcela aby to niekto po nej prevzal a ponúkla to mne, Radovanovi Kosmeľovi. Od vtedy strihám známky a veľmi ma to teší. Vystrihnuté známky odovzdám na charitu a putujú predovšetkým na pomoc druhým, ktorí sú v biede a beznádeji.

Čo ťa na tom baví?

To, že vždy naplním novú krabicu na charitu. Baví ma výborný pocit pri vystrihovaní. Teším sa z toho, že ich odovzdám na pápežské misijné diela pre druhých.

Cítiš sa vďaka známkam tak trochu ako misionár?

Necítim sa na to. Ale cítim sa ako pomocný misionár, ktorý svojou čiastkou prispieva k misijným dielam.

Známky striháš vo svojom voľnom čase?

Áno, je to v rámci môjho voľného času. A vlastne si aspoň hýbem rukou. Vezmem si obyčajné nožnice, tie mám radšej ako chirurgické. S tými sa mi strihá najlepšie. Sú akoby prispôsobené ruke a ide to ľahšie a rýchlejšie, ako švajčiarske hodinky.

Pomôž aj Ty!

Odnes obálky a pohľadnice do predajne SVETLO v Námestove a ja si ich tam vyzdvihnem. Stačí, keď povieš, že je to pre Radovana Kosmeľa. Alebo mi známky prines osobne na adresu Radovan Kosmeľ, Zápotočná 512/12, 02941, Klin.

Viac o význame strihania známok pre Pápežské misijné diela sa dozvieš sem: [Dominikáni - poštové známky](https://dominikani.sk/postove-znamky/) a sem: [Pápežské misijné diela](http://pmdke.sk/2016/05/16/zber-znamok/)

Pápežské misijné diela je inštitúcia, ktorá pomáha Svätému Otcovi riadiť a organizovať pomoc pre misie vo svete. Čo znamená slovo „misia“? Znamená poslanie a misionár je človek poslaný do sveta, aby svojím životom svedčil o Bohu a pomáhal ľuďom v ich duchovných a hmotných potrebách. Misionári sú poslaní do sveta z viacerých dôvodov. Môžeme ich chápať aj nasledovne:
- náboženský - „Boh tak miloval svet, že dal svojho Syna, aby nezahynul nik, kto v neho verí, ale aby mal večný život.“ (Jn 3, 16)
- dobročinný – „Bol som hladný a dali ste mi jesť, bol som smädný a dali ste mi piť, bol som nahý a priodeli ste ma, bol so chorý a navštívili ste ma...“ (Mt 25, 35-36)

Krajiny, do ktorých sú posielaní misionári sú predovšetkým miestom, kde ešte ľudia nepočuli evanjelium, kde vládne veľká chudoba a nepokoje a vo všeobecnosti krajiny v Afrike, v Južnej Amerike a Ázii.